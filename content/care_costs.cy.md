---
description: Sut y gallai cymryd eich pensiwn neu gadael eich cronfa heb ei gyffwrdd effeithio ar faint fydd yn rhaid i chi ei dalu am ofal.
---

# Costau gofal
 
Gallai'r arian rydych yn ei gymryd allan neu adael yn eich cronfa bensiwn effeithio ar faint y gallech fod angen ei dalu tuag at gostau gofal yn nes ymlaen mewn bywyd.

Gall gofal gynnwys cymorth yn y cartref gyda phethau fel ymolchi, gwisgo, mynd allan, aros mewn cysylltiad â ffrindiau a theulu neu symud i gartref gofal. Gelwir hyn yn gofal cymdeithasol a chynghorau lleol sy'n gyfrifol amdano.

## Sut mae gofal yn cael ei dalu amdano

Nid yw gofal cymdeithasol yn rhad ac am ddim. Efallai bydd rhaid i chi dalu rhywfaint neu'r cyfan o gost eich gofal.

Bydd eich cyngor lleol yn gweithio allan faint y gallwch fforddio ei gyfrannu tuag at eich costau gofal. Byddant yn edrych ar:

- unrhyw arian i mewn neu sydd wedi'i gymryd o'ch cronfa bensiwn - naill ai fel arian neu incwm
- unrhyw incwm arall sydd gennych
- eich asedau (er enghraifft cynilion a buddsoddiadau)

## Sut y caiff eich cronfa bensiwn ei asesu

### Gadael eich cronfa heb ei gyffwrdd

Os byddwch yn gadael arian mewn cronfa bensiwn, ni fydd eich cyngor lleol yn cyfrif hwn pan fyddant yn cyfrifo faint y gallwch fforddio ei dalu am ofal. Unwaith y byddwch yn cyrraedd [oedran cymhwyso ar gyfer Credyd Pensiwn](https://www.gov.uk/calculate-state-pension) bydd eich cyngor lleol yn cymryd yn ganiataol eich bod yn derbyn incwm o'ch pensiwn.

Os nad ydych yn cymryd incwm, byddant yn edrych i weld faint y byddech yn ei dderbyn os byddech yn prynu blwydd-dal a defnyddio'r swm hwn pan fyddant yn cyfrifo eich incwm.

### Incwm addasadwy

Os ydych yn cymryd incwm addasadwy byddant yn edrych ar faint y byddech yn ei gael os byddech wedi prynu blwydd-dal, a faint o incwm addasadwy rydych yn ei gymryd. Bydd y swm uwch yn cael ei ddefnyddio i asesu eich incwm.

$E
**Enghraifft**
Rydych yn 69 oed ac yn gofyn am rywfaint o help yn y cartref gyda phrydau bwyd, siopa a glanhau. Mae gennych gronfa bensiwn o £40,000 ac yn cymryd incwm addasadwy o £1,000 y flwyddyn ohono. Mae eich cyngor lleol wedi cyfrifo y gallech gael £1,800 y flwyddyn o flwydd-dal. Byddant yn cymryd £1,800 i ystyriaeth wrth asesu eich incwm.
$E

### Cymryd arian allan o'ch pensiwn

Os ydych yn cymryd allan arian fesul tipyn neu eich cronfa gyfan ar un tro ac yn ei roi i mewn i gynilion neu ei fuddsoddi, bydd eich cyngor lleol yn ei drin fel ased a'i gynnwys pan fyddant yn gweithio allan beth y gallwch fforddio ei dalu.

%Os ydych yn gwario neu roi arian i ffwrdd yn fwriadol (gan gynnwys arian di-dreth) o'ch cronfa bensiwn i gael neu gynyddu cymorth gyda chostau gofal, efallai y bydd eich cyngor lleol yn asesu eich sefyllfa ariannol eto ac yn eich trin fel bod yr arian hwnnw yn parhau i fod gennych.%
