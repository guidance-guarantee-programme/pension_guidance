---
description: Sut y gall cymryd eich pensiwn effeithio ar eich budd-daliadau. Fel arfer, y mwyaf yw eich incwm, y lleiaf o fudd-daliadau a gewch.
---

# Budd-daliadau

Gall unrhyw arian bensiwn sydd gennych effeithio ar eich hawl i fudd-daliadau. Mae hyn yn berthnasol os ydych yn cymryd arian allan o'ch cronfa bensiwn neu ei adael i mewn.

## Cyn oedran cymhwyso ar gyfer Credyd Pensiwn

Cyn i chi neu’ch partner gyrraedd yr [oedran cymhwyso ar gyfer Credyd Pensiwn](https://www.gov.uk/calculate-state-pension/y/age) bydd unrhyw arian rydych yn ei **gymryd allan** o’ch cronfa yn cael ei gymryd i ystyriaeth pan fyddwch yn cael eich asesu am fudd-daliadau.

Gallai hyn, er enghraifft, fod yn incwm a gewch o flwydd-dal, lwmp swm di-dreth, neu incwm addasadwy.

## Ar ôl oedran cymhwyso ar gyfer Credyd Pensiwn

Ar ôl i chi neu’ch partner gyrraedd yr oedran cymhwyso ar gyfer Credyd Pensiwn bydd unrhyw arian rydych yn ei **gymryd allan o** neu’n **ei adael i mewn yn** eich cronfa yn cael ei gymryd i ystyriaeth pan fydd eich incwm yn cael ei asesu.

$E
**Enghraifft** Rydych yn 67 oed ac yn gwneud cais am Fudd-dal Tai. Mae gennych gronfa bensiwn o £40,000 ac rydych wedi cymryd £10,000 o arian yn ddi-dreth o’ch cronfa. Eich cronfa sy’n weddill yw £30,000. Oherwydd eich bod ar ôl oedran cymhwyso ar gyfer Credyd Pensiwn bydd y ddau swm yn cyfrif pan fyddwch yn cael eich asesu am fudd-daliadau.
$E

### Gadael eich cronfa heb ei gyffwrdd

Os ydych yn gadael arian mewn cronfa bensiwn bydd yr Adran Gwaith a Phensiynau (DWP), Cyllid a Thollau Ei Mawrhydi (CThEM) neu eich cyngor lleol yn edrych i weld faint fyddech chi’n ei gael os byddech wedi prynu blwydd-dal.

Byddant yn cymryd hyn i ystyriaeth pan fyddant yn asesu eich incwm.

### Incwm addasadwy

Os ydych yn cymryd incwm addasadwy byddant yn edrych ar faint y byddech yn ei gael os byddech wedi prynu blwydd-dal, a faint o incwm addasadwy rydych yn ei gymryd. Bydd y swm uwch yn cael ei ddefnyddio pan fyddwch yn cael eich asesu am fudd-daliadau.

$E
**Enghraifft** Rydych yn 69 oed ac yn gwneud cais am Ostyngiad Treth Cyngor. Mae gennych gronfa bensiwn o £40,000 ac yn cymryd incwm addasadwy o £1,000 y flwyddyn ohono. Mae eich cyngor lleol wedi cyfrifo y gallech gael £1,800 y flwyddyn o flwydd-dal – byddant yn defnyddio’r ffigwr hwn pan fyddwch yn cael eich asesu am fudd-daliadau.
$E

Eich cyfrifoldeb chi yw dweud wrth DWP, CThEM neu eich cyngor lleol os ydych chi neu’ch partner yn cymryd unrhyw arian o’ch cronfa bensiwn.

%Os ydych yn gwario neu roi'r arian i ffwrdd yn fwriadol (gan gynnwys arian di-dreth) o'ch cronfa bensiwn i gael neu gynyddu budd-daliadau, efallai y bydd yr Adran Gwaith a Phensiynau neu’ch cyngor lleol yn asesu eich hawl eto ac yn eich trin fel bod yr arian hwnnw yn parhau i fod gennych.%

Yn ogystal ag unrhyw incwm neu arian sy’n cael ei gymryd o’ch cronfa bensiwn, efallai bydd eich asedau eraill (er enghraifft cynilion a buddsoddiadau) yn cyfrif pan fyddwch yn cael eich asesu am fudd-daliadau.

Darllenwch fwy am [hawl i bensiynau a budd-daliadau](https://www.gov.uk/government/publications/pension-flexibilities-and-dwp-benefits) a [Chredyd Pensiwn](https://www.gov.uk/credyd-pensiwn).

## Cael help gyda budd-daliadau

Defnyddiwch [gyfrifiannell budd-daliadau annibynnol](https://www.gov.uk/benefits-calculators) i weld pa fudd-daliadau y gallech fod â hawl iddynt.

Gallwch fynd i’ch [Pwynt Gwybodaeth am Wasanaeth](http://pensions-service.direct.gov.uk/en/information-points/home.asp) lleol am help a chyngor am nifer o fudd-daliadau. Mae angen i chi wneud trefniadau am gyngor wyneb yn wyneb.

Gallwch hefyd gael help gan y [gwasanaeth Cyngor Ar  Bopeth](https://www.citizensadvice.org.uk/cymraeg/benefits/older-people/benefits-for-older-people/) a’r [Gwasanaeth Cynghori Ariannol](https://www.moneyadviceservice.org.uk/cy/articles/ble-i-gael-cymorth-a-chyngor-am-fudd-daliadau).
