# Trosglwyddo eich pensiwn

Efallai y byddwch yn dymuno trosglwyddo rhywfaint neu'r cyfan o'ch cronfeydd i ddarparwr gwahanol os:

- nad yw eich darparwr presennol yn cynnig yr [opsiwn pensiwn](/pension-pot-options) rydych chi eisiau
- rydych eisiau cyfuno cronfeydd i symleiddio eich pensiynau
- rydych eisiau talu llai mewn ffioedd
- rydych eisiau incwm uwch o'ch pensiwn
- rydych yn [symud dramor](https://www.gov.uk/transferring-your-pension/transferring-to-an-overseas-pension-scheme) ac eisiau symud eich pensiwn i gynllun yn y wlad honno

## Cyfuno cronfeydd pensiwn

Mae'n debygol eich bod wedi talu i mewn i fwy nag un cronfa bensiwn [cyfraniadau wedi'u diffinio](/pension-types) os ydych wedi cael mwy nag un swydd.

Gallai cyfuno eich cronfeydd wneud eich pensiynau yn haws i'w rheoli a'ch helpu i arbed arian ar ffioedd. Bydd angen i chi edrych i weld:

 - os bydd ffi yn cael ei godi arnoch i drosglwyddo o un cronfa i un arall
 - os byddwch yn colli nodweddion arbennig(/pension-statements#special-features), er enghraifft cyfradd blwydd-dal gwarantedig

Bydd angen i chi siarad gyda bob darparwr yn unigol i ddarganfod eu rheolau ar gyfuno cronfeydd.

## Gwerth trosglwyddo

Dyma'r swm y byddai eich cronfa'n werth os byddech yn symud i ddarparwr gwahanol.

Gallai edrych ar werth trosglwyddo eich cronfa eich helpu i weithio allan os oes gan eich pensiwn 'ffi ymadael yn gynnar'.

Os yw'r gwerth trosglwyddo yr un fath â gwerth eich cronfa, mae'n annhebygol y byddwch yn gorfod talu ffi pan fyddwch yn trosglwyddo.

Os yw'r gwerth trosglwyddo yn llai na chyfanswm gwerth eich cronfa, efallai y codir ffi ymadael yn gynnar arnoch. Efallai y bydd eich cronfa wedi cael ['gostyngiad gwerth marchnad' neu 'addasiad'](/pension-statements#special-features) wedi'i gymwyso iddo - gofynnwch i'ch darparwr am y gwahaniaeth mewn gwerthoedd.

## Sut i drosglwyddo pensiwn

^Efallai bydd angen i chi gael [cyngor ariannol](/transfer-pension#getting-financial-advice) cyn y gallwch drosglwyddo eich pensiwn.^

### Cwestiynau i'w gofyn i'ch darparwr **presennol**:

1. Ydw i'n gallu trosglwyddo? Gallai fod cyfyngiadau ar pa bensiynau y gallwch drosglwyddo.
2. Beth yw 'gwerth trosglwyddo' fy mhensiwn? Os yw yr un fath a gwerth eich cronfa, mae'n anhebygol y codi'r ffi arnoch pan fyddwch yn trosglwyddo.
3. Pa ffioedd fydd raid i mi eu talu?
4. A fyddaf yn colli'r hawl i gymryd arian allan ar oed penodol? Gelwir hyn yn ‘oedran pensiwn wedi'i ddiogelu’.
5. A fyddaf yn colli unrhyw [nodweddion arbennig](/pension-statements#special-features), er enghraifft cyfradd blwydd-dal gwarantedig?
6. A fyddaf yn colli'r hawl i gymryd lwmp swm di-dreth o fwy na 25% o'm pensiwn? Gelwir hyn yn 'swm di-dreth wedi'i ddiogelu'.

Yna mae angen i chi [chwilio o gwmpas](/shop-around) am ddarparwr newydd i drosglwyddo eich pensiwn iddo.

### Cwestiynau i'w gofyn i'ch darparwr **newydd**:

1. Ydw i'n gwneud cais i drosglwyddo drwyddo chi neu fy narparwr presennol?
2. Oes yna unrhyw ffioedd am drosglwyddo i mewn, er enghraifft ffioedd sefydlu?
3. Oes raid i mi wneud taliadau rheolaidd i'r pensiwn newydd?
4. Pa gronfeydd buddsoddi a lefelau o risg ydych chi'n eu cynnig? Efallai y byddwch angen help gan ymgynghorydd ariannol gyda hyn.
5. Pa opsiynau sydd gennyf ar gyfer pan fyddaf eisiau cymryd fy arian allan?

Bydd angen i chi gwblhau ffurflen gais i wneud cais am y trosglwyddiad. Os ydych yn trosglwyddo mwy nag un pensiwn efallai bydd yn rhaid i chi gwblhau mwy nag un cais.

%Bydd trosglwyddo eich pensiwn i gynllun pensiwn y DU sydd heb ei gofrestru neu i [gynllun tramor 'heb ei gydnabod'](https://www.gov.uk/transferring-your-pension/transferring-to-an-overseas-pension-scheme) yn golygu y byddwch yn talu treth ar y trosglwyddiad.%

## Cael cyngor ariannol

Yn gyfreithiol mae'n **rhaid** i chi gael cyngor ariannol os ydych am drosglwyddo o

 - pensiwn [buddion wedi'u diffinio](/pension-types#defined-benefit-final-salary-or-career-average) gwerth mwy na £30,000
 - pensiwn [cyfraniadau wedi'u diffinio](/pension-types#defined-contribution) gwerth mwy na £30,000 gyda gwarant am yr hyn y bydd yn cael ei dalu i chi pan fyddwch yn ymddeol (er enghraifft cyfradd blwydd-dal gwarantedig)

## Pensiynau buddion wedi'u diffinio

Os oes gennych bensiwn cyflog terfynnol neu gyfartaledd gyrfa ('buddion wedi'u diffinio'), byddai angen i chi ei drosglwyddo i bensiwn cyfraniadau wedi'u diffinio i allu dewis un o'r [opsiynau pensiwn](/pension-pot-options).

Mae gwerth eich pensiwn buddion wedi'u diffinio yn cael ei drosglwyddo fel arian parod ac yn cael ei fuddsoddi mewn cronfa cyfraniadau wedi'u diffinio.

^Meddyliwch yn ofalus iawn cyn i chi benderfynu gwneud hyn – byddech yn rhoi'r gorau i incwm sefydlog am un llai sicr ac mae'n bosib y byddech yn waeth eich byd.^

Nid yw pob pensiwn buddion wedi'u diffinio yn caniatáu i chi drosglwyddo allan - gofynnwch i weinyddwr eich cynllun.

## Sgiâmau

Os bydd rhywun yn cysylltu â chi yn annisgwyl ac yn dweud y gallant eich helpu i drosglwyddo eich cronfa mae'n debygol o fod yn [sgiâm pensiwn](/scams).

## Cael help a chyngor am ddim

Gallwch gael gwybodaeth am ddim a diduedd am drosglwyddo eich pensiwn gan y [Gwasanaeth Cynghori Ariannol](https://www.moneyadviceservice.org.uk/en) a'r [Gwasanaeth Cynghori ar Bensiynau](http://www.pensionsadvisoryservice.org.uk).

