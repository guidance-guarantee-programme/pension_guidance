---
label: Byw dramor
description: Beth allwch chi ei wneud gyda'ch cronfa bensiwn yn y DU os ydych yn symud neu eisoes yn byw dramor.
---

# Byw dramor a'ch pensiwn

Os ydych yn byw dramor, neu'n cynllunio i ymddeol dramor ac mae gennych [bensiwn cyfraniadau wedi'u diffinio](/pension-types) yn y DU, gallwch unai:

- gadael eich cronfa yn y DU a chymryd eich arian o dramor
- symud eich cronfa bensiwn dramor

Gallwch hefyd gymysgu'r opsiynau hyn, er enghraifft gadael un pensiwn yn y DU a symud un arall dramor.

## Cymryd eich pensiwn o dramor

Os byddwch yn gadael eich cronfa bensiwn yn y DU, mae gennych yr un [opsiynau pensiwn y DU](/pension-pot-options).

Nid yw darparwyr pensiwn y DU fel arfer yn talu'r arian o'ch pensiwn yn syth i gyfrifon banc tramor. Os ydynt yn gwneud hynny, efallai y byddant yn codi ffioedd. Holwch eich darparwr.

Fel arall, gallwch ofyn i'ch darparwr dalu eich pensiwn i gyfrif banc yn y DU. Yna gallech dynnu arian allan gyda'ch cerdyn debyd o dramor, neu drosglwyddo'r arian eich hun i mewn i gyfrif tramor.

%Dylech bob amser wirio taliadau banc a chyfraddau cyfnewid.%

## Symud eich pensiwn dramor

Mae'n bosibl [symud eich pensiwn dramor](https://www.gov.uk/transferring-your-pension/transferring-to-an-overseas-pension-scheme). Os oes gennych ddiddordeb mewn gwneud hyn, gwnewch yn siwr eich bod yn trosglwyddo'r arian i mewn i [gynllun pensiwn tramor cydnabyddedig cymhwysol](https://www.gov.uk/government/publications/list-of-qualifying-recognised-overseas-pension-schemes-qrops) neu godir treth. Mae'r cynlluniau hyn yn cwrdd â'r un safonau â'r rhai yn y DU.

Gallai trosglwyddo eich pensiwn newid y swm a gewch pan fyddwch yn ymddeol. Holwch eich darparwr.

Gallech gael llai o ddewis ynghylch beth y gallwch ei wneud gyda'ch cronfa bensiwn nag os ydych yn ei adael yn y DU. Efallai y bydd rhaid i chi hefyd dalu mwy o ffioedd.

## Treth pan fyddwch yn cymryd eich pensiwn dramor

Efallai y bydd rhaid i chi dalu [treth y DU ar eich pensiwn](https://www.gov.uk/tax-uk-income-live-abroad).

Efallai y bydd rhaid i chi hefyd dalu treth yn y wlad lle rydych yn breswylydd. Os oes gan y wlad honno gytundeb trethiant dwbl gyda'r DU, efallai na fydd rhaid i chi [dalu treth ddwywaith](https://www.gov.uk/tax-uk-income-live-abroad/taxed-twice) – yn y DU a thramor.

Os ydych yn [bwriadu ymddeol dramor](https://www.gov.uk/moving-or-retiring-abroad) rhaid i chi ddweud wrth Gyllid a Thollau Ei Mawrhydi er mwyn i chi dalu'r dreth gywir ar eich pensiwn.

Os byddwch yn symud dramor cyn i chi ddechrau cymryd eich pensiwn, efallai y bydd, [deddfau treth tramor](https://www.gov.uk/tax-right-retire-abroad-return-to-uk) yn eich atal rhag cymryd unrhyw beth yn ddi-dreth.

## Eich Pensiwn y Wladwriaeth

Gallwch gael eich [Pensiwn y Wladwriaeth dramor](https://www.gov.uk/state-pension-if-you-retire-abroad) os ydych yn gymwys.

## Cael rhagor o help

Cysylltwch â'r [Gwasanaeth Cynghori ar Bensiynau](http://www.pensionsadvisoryservice.org.uk) i gael gwybodaeth am ddim a diduedd ar sut i gymryd eich pensiwn dramor.

Gall y [Ganolfan Pensiynau Ryngwladol](https://www.gov.uk/international-pension-centre) eich helpu gyda'ch Pensiwn y Wladwriaeth dramor.

Gallwch ddod o hyd i [ymgynghorydd ariannol](/financial-advice) i'ch helpu i ddewis yr opsiwn pensiwn cywir pan fyddwch yn symud dramor. Efallai y byddwch yn gorfod talu ffi am y cyngor hwn.

Os ydych yn byw mewn gwlad yr [Ardal Economaidd Ewropeaidd](https://www.gov.uk/eu-eea) ac angen cyngor gan ymgynghorydd ariannol y DU, dylech wirio bod ganddynt gymeradwyaeth gyfreithiol i roi cyngor ariannol - a elwir weithiau yn [pasbortio](http://www.fca.org.uk/firms/being-regulated/passporting) – yn eich gwlad.
