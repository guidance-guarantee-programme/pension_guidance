# Budd-daliadau ac incwm o bensiwn

Bydd unrhyw arian rydych yn ei gymryd o’ch cronfa bensiwn yn cael ei gyfrif tuag at yr incwm neu’r cynilion a asesir wrth wirio a ydych yn gymwys ar gyfer rhai budd-daliadau’r wladwriaeth. Gall hyn effeithio ar eich hawl i rai budd-daliadau neu olygu eich bod yn cael llai o arian.

Os ydych chi neu unrhyw un yn eich cartref yn cael neu wedi derbyn unrhyw fudd-daliadau’r wladwriaeth sy’n dibynnu ar brawf modd yn ystod y 12 mis diwethaf, neu os ydych yn bwriadu gwneud cais amdanynt, dylech gysylltu â’r awdurdod talu perthnasol i wirio sut y gall cael mynediad at eich pensiwn effeithio ar eich hawl.

## Pryd mae eich pensiwn yn effeithio ar eich budd-daliadau

Mae’r ffordd mae arian o’ch pensiwn yn cael ei asesu yn dibynnu ar p’un a ydych chi neu’ch partner wedi cyrraedd yr oedran cymhwyso ar gyfer Credyd Pensiwn, sef yr un oedran â’ch Oedran Pensiwn y Wladwriaeth - defnyddiwch y cyfrifiannell Oedran Pensiwn y Wladwriaeth ar GOV.UK i wirio pryd fydd hynny.

Gallai arian o’ch cronfa chi (neu’ch partner) effeithio ar eich hawl i fudd-daliadau:

* cyn yr oedran cymhwyso ar gyfer Credyd Pensiwn - unrhyw incwm neu symiau o arian rydych yn eu cymryd o’ch cronfa
* ar ôl  yr oedran cymhwyso ar gyfer Credyd Pensiwn - unrhyw arian sy’n dal yn eich cronfa, yn ogystal ag unrhyw incwm neu arian rydych eisoes wedi’i gymryd fesul tipyn neu mewn un tro

Eich cyfrifoldeb chi yw dweud wrth yr Adran Gwaith a Phensiynau (DWP), Cyllid a Thollau Ei Fawrhydi (CThEF) neu eich cyngor lleol os ydych chi neu’ch partner yn cymryd unrhyw arian o’ch cronfa bensiwn.

% Os ydych yn gwario neu roi’r arian i ffwrdd yn fwriadol (gan gynnwys arian di-dreth) o’ch cronfa i gael neu gynyddu budd-daliadau neu gymorth gyda chostau gofal efallai y bydd DWP, CThEF neu eich cyngor lleol yn asesu eich sefyllfa ariannol eto ac yn eich trin fel bod yr arian hwnnw yn parhau i fod gennych.%

Efallai y bydd eich asedau eraill (e.e. cynilion a buddsoddiadau) hefyd yn cael eu hychwanegu at incwm neu arian a gymerwyd o’ch cronfa pan fyddwch yn cael eich asesu am fudd-daliadau.

## Cael help gyda budd-daliadau

I gael rhagor o wybodaeth am hawl i fudd-daliadau gallwch siarad â Chyngor ar Bopeth. Cysylltwch â’r Ganolfan Bensiwn Ryngwladol os ydych yn byw dramor ac rydych yn cael budd-daliadau.

{: .hide-from-screen }
[Arweiniad pellach ar fudd-daliadau](https://www.moneyhelper.org.uk/cy/benefits/problems-with-benefits/how-do-savings-and-lump-sum-pay-outs-affect-benefits)<br>
https://www.moneyhelper.org.uk/cy/benefits/problems-with-benefits/how-do-savings-and-lump-sum-pay-outs-affect-benefits
