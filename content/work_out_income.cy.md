---
description: Beth i'w ystyried pan rydych yn gweithio allan faint o incwm fydd gennych ar ôl ymddeol, yn cynnwys eich pensiwn, ffynonellau incwm a chostau.
---

# Gweithio allan beth fydd gennych ar ôl ymddeol

Pan fyddwch yn cyrraedd amser ymddeol mae'n debygol y bydd eich incwm yn llai a bydd eich costau byw yn newid.

I weithio allan os bydd gennych ddigon o arian i fyw arno ar ôl ymddeol, bydd angen i chi:

- cael gwybod beth y byddwch yn ei gael o'ch cronfa bensiwn, Pensiwn y Wladwriaeth ac unrhyw incwm arall a allai fod gennych
- cyfrifo'r dreth y byddwch yn ei dalu ar eich incwm wedi ymddeol
- edrych ar beth fydd eich costau byw yn debygol o fod

Os byddwch yn penderfynu na fydd gennych ddigon i fyw arno ar ôl i chi ymddeol, gallech roi mwy yn eich cronfa nawr neu ymddeol yn hwyrach ac oedi cymryd eich pensiwn.

## O ble fydd eich incwm yn dod

Byddwch yn fwyaf tebygol o gael pensiynau gan eich cyflogwr, pensiynau personol rydych chi wedi'u sefydlu eich hun a'r Pensiwn y Wladwriaeth a delir i chi gan y llywodraeth.

Efallai y byddwch hefyd yn cael incwm arall o:

- gwaith - os ydych yn parhau i weithio am rai blynyddoedd
- budd-daliadau - er enghraifft credyd pensiwn, budd-dal tai, gostyngiad treth cyngor
- incwm o rent
- llog ar gynilion neu fondiau pensiynwyr
- difidendau o fuddsoddiadau
- gwerthu eiddo

^Gall cymryd arian o'ch cronfa bensiwn [effeithio ar eich budd-daliadau](/cy/benefits).^

## Gweithio allan eich incwm ar ôl ymddeol

I gael syniad o faint fydd gennych ar ôl ymddeol, dilynwch y camau hyn:

s1. [Gwiriwch faint sydd yn eich cronfa bensiwn](/cy/pension-pot-value) a pha bensiynau rydych wedi talu i mewn iddynt.
s2. Ychwanegwch eich cronfa bensiwn i'ch Pensiwn y Wladwriaeth. [Gwiriwch eich Pensiwn y Wladwriaeth ar-lein](https://www.gov.uk/gwirio-eich-pensiwn-y-wladwriaeth) i gael rhagolwg Pensiwn y Wladwriaeth i gael gwybod faint allech chi ei gael, pryd allech ei gael ac os allech ei wella.
s3. Gwiriwch pa incwm arall fydd gennych ar ôl ymddeol a sut y gallai newid.
s4. Dewiswch [beth i'w wneud gyda'ch cronfa](/cy/pension-pot-options) ac [edrych o gwmpas](/cy/shop-around) i gael dyfynbrisiau gan ddarparwyr.
s5. Tynnwch allan y [dreth rydych yn ei dalu](/cy/tax).

$E
**Enghraifft**

Rydych yn 65 oed ac eisiau gweithio'n rhan amser hyd nes y byddwch yn 70. Rydych yn penderfynu cymryd 25% o'ch cronfa yn ddi-dreth. Rydych yn buddsoddi'r gweddill i mewn i incwm addasadwy ac yn cymryd allan £4,800 y flwyddyn.

Beth sydd gennych | Swm
- | -
Pensiwn y Wladwriaeth Newydd llawn y flwyddyn | £8,296.60
Cyfanswm eich cronfa bensiwn | £100,000
Incwm y flwyddyn o weithio'n rhan amser | £15,000

### Beth fyddwch chi'n ei gael yn eich 60au

Incwm | Swm y flwyddyn
- | -
Pensiwn y Wladwriaeth Newydd llawn | + £8,296.60
Incwm o waith | + £15,000
Arian o’ch incwm addasadwy | +£4,800
Incwm cyn treth | = £28,096.60
Treth rydych yn ei dalu | - £3,319.32
**Cyfanswm eich incwm wedi ymddeol yn eich 60au** | **= £24,777.28**

Mae gennych hefyd yr arian di-dreth o £25,000 i ychwanegu at eich incwm.

### Beth a gewch o 70 oed ymlaen

Rydych yn roi'r gorau i weithio ac yn penderfynu cymryd mwy o'ch buddsoddiad incwm addasadwy.

Incwm | Swm y flwyddyn
- | -
Pensiwn y Wladwriaeth Newydd llawn | + £8,296.60
Arian o’ch incwm addasadwy | + £6,500
Incwm cyn treth | = £14,796.60
Treth rydych yn ei dalu | - £659.32
**Cyfanswm eich incwm ymddeol o 70 oed ymlaen** | **= £14,137.28**

Mae gennych hefyd yr arian di-dreth o £25,000 a gymeroch yn 65 oed i ychwanegu at eich incwm.
$E

## Gweithio allan faint fydd ei angen arnoch ar ôl ymddeol

s1. Ychwanegwch yr holl gostau byw sydd gennych ar hyn o bryd. Gallwch ddefnyddio [cynllunydd cyllideb y Gwasanaeth Cynghori Ariannol](https://www.moneyadviceservice.org.uk/cy/tools/cynllunydd-cyllideb) i'ch helpu i weithio allan beth ydynt.
s2. Tynnwch i ffwrdd y costau hyn o'ch incwm ar ôl ymddeol. Bydd hyn yn rhoi syniad i chi os fydd gennych ddigon o arian i fyw arno ar ôl ymddeol.


### Costau byw mewn ymddeoliad

Dros y blynyddoedd, bydd eich anghenion yn newid.

Er enghraifft, efallai y byddwch yn talu llai am:

- teithio - mae rhywfaint o gludiant cyhoeddus yn rhad ac am ddim ar ôl i chi gyrraedd [oedran Pensiwn y Wladwriaeth](https://www.gov.uk/calculate-state-pension)
- eich morgais - gallai hwn fod wedi cael ei dalu

Efallai y byddwch yn talu mwy am:

- biliau ynni a dŵr - efallai y byddwch yn treulio mwy o amser gartref
- [costau gofal](/cy/care-costs)

## Cynyddu eich incwm ar ôl ymddeol

Os nad ydych yn meddwl y bydd gennych ddigon o arian ar gyfer eich ymddeoliad, gallech dalu mwy i mewn i'ch cronfa nawr, cymryd eich cronfa'n hwyrach ymlaen neu oedi cymryd Pensiwn y Wladwriaeth.

### Talu mwy i mewn i'ch cronfa

Mae terfyn ar faint y gallwch ei dalu i mewn i'ch cronfa a pharhau i gael rhyddhad treth. Gallwch dalu i mewn hyd at eich [lwfans blynyddol](https://www.gov.uk/tax-on-your-private-pension/annual-allowance). Mae eich lwfans yn newid unwaith y byddwch yn dechrau cymryd arian o'ch cronfa.

Os oes gennych fwy nag un gronfa, gallwch barhau i dalu i mewn i un cronfa ar ôl i chi ddechrau cymryd arian o un arall. Mae'r swm y gallwch ei dalu i mewn yn gostwng i uchafswm o £4,000 y flwyddyn unwaith y byddwch yn dechrau cymryd arian o gronfa.

Mae hyn yn cynnwys eich [rhyddhad treth](https://www.gov.uk/tax-on-your-private-pension/pension-tax-relief) o 20%. Er enghraifft, er mwyn cael cyfraniad o £10,000 byddai ond rhaid i chi dalu £8,000 i mewn.

Efallai y byddwch yn dal i allu talu i mewn i'r gronfa rydych yn cymryd arian ohonno ond ni fyddwch yn cael rhyddhad treth ar y taliadau hyn.

### Cymryd eich cronfa yn hwyrach ymlaen

Efallai y byddwch yn gallu [gadael eich cronfa heb ei gyffwrdd](/cy/leave-pot-untouched) a'i gymryd yn hwyrach na'r oedran rydych wedi'i gytuno gyda darparwr eich pensiwn (a elwir eich 'oedran ymddeol a ddewiswyd').

Gallai adael eich arian wedi'i fuddsoddi am fwy o amser a pharhau i dalu mewn roi incwm uwch i chi pan fyddwch yn dod i'w gymryd allan.

## Pensiwn y Wladwriaeth

Gallwch oedi pryd fyddwch yn cael Pensiwn y Wladwriaeth i helpu cynyddu eich incwm ar ôl ymddeol. Gelwir hyn yn [gohirio Pensiwn y Wladwriaeth](https://www.gov.uk/deferring-state-pension/what-you-may-get).

Efallai y gallech [ychwanegu at eich Pensiwn y Wladwriaeth](https://www.gov.uk/statepensiontopup) os ydych:

- yn ddyn a aned cyn 6 Ebrill 1951
- yn ddynes a aned cyn 6 Ebrill 1953

^Cael gwybod mwy am [ffyrdd o gynyddu eich pensiwn](https://www.moneyadviceservice.org.uk/cy/articles/ffyrdd-o-gynyddu-eich-pensiwn-wrth-ich-ymddeoliad-agosau) gan y Gwasanaeth Cynghori Ariannol.^
