---
description: Beth sy’n digwydd i’ch pensiwn cyfraniadau wedi’u diffinio pan fyddwch yn marw, yn cynnwys y dreth mae eich buddiolwr yn ei dalu.
tags:
  - call-to-action
---

# Eich pensiwn pan fyddwch yn marw

Bydd y ffordd rydych yn cymryd eich pensiwn yn effeithio ar sut y gallwch chi ei adael i’ch buddiolwr (y sawl sy’n ei etifeddu) pan fyddwch yn marw.

Mae’r rhan fwyaf o opsiynau pensiwn yn caniatáu i unrhyw un i etifeddu eich pensiwn - nid oes rhaid iddynt fod eich priod neu’ch partner sifil.

^Sicrhewch fod gan eich darparwr pensiwn fanylion cyfredol eich buddiolwr. Os oes gennych fwy nag un pensiwn, dywedwch wrth eich holl ddarparwyr.^

## Gadael arian ar ôl

Os byddwch yn cymryd eich lwmp swm di-dreth, ond nid ydych yn ei ddefnyddio cyn i chi farw (er enghraifft mae wedi’i adael yn eich cyfrif banc), mae’n dod yn rhan o’ch ystâd. Mae yna’n ffurfio rhan o bopeth rydych yn berchen arno a’ch holl arian pan fyddwch yn marw. Gallai fod angen i’ch buddiolwr dalu [Treth Etifeddu](https://www.gov.uk/inheritance-tax) arno.

Mae’r un peth yn wir os byddwch yn cymryd eich cronfa gyfan mewn un tro neu fesul tipyn ond ddim yn ei ddefnyddio i gyd cyn i chi farw.

^Gall eich buddiolwr gymryd arian sy’n dal yn eich cronfa fel un lwmp swm neu ei ddefnyddio i brynu blwydd-dal neu incwm addasadwy.^

## Gadael pensiwn ar ôl

Mae rhai mathau o bensiwn y gallwch eu gadael i rywun ar ôl i chi farw. Mae’r taliadau mae eich buddiolwr yn eu cael yn dibynnu ar ffactorau fel eu hoedran a’u hiechyd.

### Blwydd-dal ar y cyd

Mae taliadau’n parhau i’ch buddiolwr ar ôl i chi farw. Pan fyddant yn marw, ni fyddant yn gallu gadael y taliadau hyn i unrhyw un arall.

### Cyfnod gwarantedig

Mae taliadau o flwydd-dal gyda chyfnod gwarantedig yn parhau hyd yn oed os byddwch yn marw cyn bod y cyfnod hwnnw’n dod i ben. Mae’r cyfnod gwarantedig yn dechrau pan fyddwch yn cymryd yr arian o’ch cronfa.

$E
**Enghraifft:**
Rydych yn cymryd blwydd-dal gwarantedig 10 mlynedd ac yn marw ar ôl 8 mlynedd. Mae eich priod yn cael taliadau am y 2 flynedd arall. Os byddwch yn marw ar ôl y cyfnod gwarantedig o 10 mlynedd, ni fydd eich priod yn cael unrhyw daliadau.
$E

### Blwydd-dal cyfalaf a ddiogelir

Mae hyn hefyd yn cael ei adnabod fel blwydd-dal ‘gwerth a ddiogelir’. Mae eich buddiolwr yn etifeddu lwmp swm - dyma eich cronfa llai unrhyw daliadau blwydd-dal rydych wedi’u cymryd cyn i chi farw.

### Incwm addasadwy

Gallwch ddewis pwy rydych eisiau i dderbyn unrhyw arian sydd ar ôl yn eich cronfa ar ôl i chi farw.

## Y dreth mae eich buddiolwr yn ei dalu

{:.table-font-xsmall}
Etifeddiaeth| Eich oedran pan fyddwch yn marw | Treth maent yn ei dalu
-|-|-|-
Arian rydych wedi’i gymryd allan o’ch cronfa sydd heb ei ddefnyddio | Unrhyw oed | Treth Etifeddu yn seiliedig ar faint eich ystad
Arian sy’n dal yn eich cronfa | O dan 75 oed | Dim, os ydynt yn ei gymryd o fewn 2 flynedd
Arian sy’n dal yn eich cronfa | 75 oed neu hŷn | Treth Incwm
Incwm addasadwy | O dan 75 oed | Dim
Incwm addasadwy| 75 oed neu hŷn | Treth Incwm
Blwydd-dal ar y cyd, cyfnod gwarantedig neu cyfalaf a ddiogelir| O dan 75 oed | Dim
Blwydd-dal ar y cyd, cyfnod gwarantedig neu cyfalaf a ddiogelir | 75 oed neu hŷn | Treth Incwm

%Efallai y bydd eich buddiolwr yn talu treth ychwanegol os yw’r swm rydych yn ei gymryd o’ch cronfa cyn i chi farw a’r swm y byddwch yn ei adael ar ôl yn fwy na £1,073,000.%
