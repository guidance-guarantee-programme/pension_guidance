---
description: Y gwahaniaeth rhwng pensiynau cyfraniadau wedi’u diffinio a buddion wedi’u diffinio a gwybodaeth am Bensiwn y Wladwriaeth.
---

# Mathau o bensiwn

Ynghyd â’r Pensiwn y Wladwriaeth gan y llywodraeth, mae yna 2 brif fath o bensiwn:

- cyfraniadau wedi’u diffinio - yn seiliedig ar faint o arian sydd wedi cael ei dalu i mewn i’ch cronfa bensiwn
- buddion wedi’u diffinio (cyflog terfynol neu gyfartaledd gyrfa) - yn seiliedig ar eich cyflog a pha mor hir rydych wedi gweithio i’ch cyflogwr

^Gallwch [edrych pa fath o bensiwn sydd gennych](/cy/pension-type-tool) – bydd hyn yn eich helpu i weld os gallwch gael apwyntiad Pension Wise.^

## Cyfraniadau wedi’u diffinio

Gelwir y rhain weithiau yn bensiynau ‘prynu arian’. Gallant fod yn bensiynau personol a drefnir gennych chi neu bensiynau gweithle a drefnir gan eich cyflogwr.

Mae’r arian a dalwyd i mewn gennych chi neu’ch cyflogwr yn cael ei roi mewn buddsoddiadau gan ddarparwr eich pensiwn. Mae’r swm a gewch pan fyddwch yn dod i gymryd eich cronfa yn dibynnu ar faint a dalwyd i mewn a pha mor dda mae’r buddsoddiadau wedi ei wneud.

Gall gwerth eich cronfa fynd i fyny neu i lawr yn dibynnu ar eich buddsoddiadau.

Gyda phensiynau cyfraniadau wedi’u diffinio chi sy’n penderfynu sut i gymryd eich arian allan.

### Mathau o bensiwn cyfraniadau wedi’u diffinio

Mae’r rhain yn cynnwys:

- Cynllun pensiwn gweithredol
- Pensiwn personol grŵp
- Pensiwn ymddiriedolaeth meistr (ee NEST, NOW pension, the People’s Pension)
- SIPP (Pensiwn Hunan Fuddsoddi Personol)
- SSAS (Cynlluniau Hunan Weinyddu Bychan)
- Pensiwn rhanddeiliaid

^Dim ond darparu arweiniad ar yr hyn y gallwch ei wneud gyda phensiwn cyfraniadau wedi’u diffinio y mae Pensiwn Wise. I gael arweiniad ar bensiwn buddion wedi’u diffinio ewch at y [Gwasanaeth Cynghori ar Bensiynau](http://www.pensionsadvisoryservice.org.uk/).^

## Buddion wedi’u diffinio (cyflog terfynol neu gyfartaledd gyrfa)

Gelwir y rhain weithiau yn bensiynau ‘cyflog terfynol’ neu ‘cyfartaledd gyrfa’. Mae pensiynau buddion wedi’u diffinio bron bob amser yn bensiynau gweithle a drefnir gan eich cyflogwr.

Mae’r swm a gewch yn dibynnu ar eich cyflog, pa mor hir rydych wedi gweithio i’ch cyflogwr a chyfrifiad sydd wedi’i wneud o dan reolau eich cynllun pensiwn.

Mae eich darparwr yn gwarantu swm penodol bob blwyddyn pan fyddwch yn ymddeol.

## Pensiwn y Wladwriaeth

Gelwir y pensiwn a gewch gan y llywodraeth yn Bensiwn y Wladwriaeth. Byddwch yn ei gael pan fyddwch yn cyrraedd [oedran Pensiwn y Wladwriaeth](https://www.gov.uk/calculate-state-pension/y/age).

Nid ydych fel arfer yn ei gael yn awtomatig - mae’n rhaid i chi [wneud cais am Bensiwn y Wladwriaeth](https://www.gov.uk/state-pension/how-to-claim).

Y mwyaf y gallwch ei gael o Bensiwn y Wladwriaeth sylfaenol ar hyn o bryd yw £122.30.

Os gwnaethoch gyrraedd oedran Pensiwn y Wladwriaeth ar neu ar ôl 6 Ebrill 2016 byddwch yn cael [Pensiwn y Wladwriaeth newydd](https://www.gov.uk/new-state-pension).
