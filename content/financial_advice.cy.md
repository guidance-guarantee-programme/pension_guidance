---
description: Pryd a sut i gael cyngor ariannol am beth i'w wneud gyda'ch arian pensiwn mewn ymddeoliad.
---

# Gweld ymgynghorydd ariannol

Bydd ymgynghorydd yn gofyn am eich sefyllfa ariannol, amgylchiadau personol, eich nodau a sut rydych yn teimlo am gymryd risgiau gyda'ch arian. Bydd hyn yn eu helpu i argymell cynhyrchion incwm ymddeol (er enghraifft tynnu allan hyblyg, gwahanol fathau o flwydd-dal) sy'n addas ar eich cyfer chi.

Cewch wybod mwy am yr hyn y gallai [ymgynghorydd ei ofyn i chi](https://www.fca.org.uk/consumers/what-adviser-might-ask-you) o wefan yr Awdurdod Ymddygiad Ariannol (FCA).

Po fwyaf o wybodaeth rydych wedi'i baratoi pan fyddwch yn cwrdd ag ymgynghorydd, y mwyaf o fudd a gewch. Mae hyn yn cynnwys manylion am faint sydd yn eich cronfa ac incwm arall.

## Pryd i weld ymgynghorydd ariannol

Dylech ystyried siarad ag ymgynghorydd ariannol os ydych eisiau:

- buddsoddi eich cronfa i gael [incwm addasadwy](/cy/adjustable-income) – gall ymgynghorydd wneud hyn ar eich rhan
- [cymysgu eich opsiynau pensiwn](/cy/mix-options)
- talu mwy o arian i mewn i'ch pensiwn
- gadael rhywfaint o'ch pensiwn yn eich ewyllys - gallant roi cyngor ar y ffordd mwyaf treth-effeithlon i wneud hyn

Mae'n rhaid i chi gael cyngor ariannol annibynnol, yn ôl y gyfraith, os oes gennych:

- pensiwn cyflog terfynol neu bensiwn cyfartaledd gyrfa (a elwir fel pensiwn 'buddion wedi'u diffinio') sy'n werth mwy na £30,000 ac rydych am ei drosglwyddo i gynllun pensiwn cyfraniadau wedi'u diffinio
- pensiwn cyfraniadau wedi'u diffinio sy'n werth mwy na £30,000 gyda gwarant am yr hyn y byddwch yn cael eich talu pan fyddwch yn ymddeol (er enghraifft cyfradd blwydd-dal gwarantedig) ac rydych am ei roi i fyny i wneud rhywbeth arall â'ch cronfa

Dylech hefyd ystyried siarad ag ymgynghorydd ariannol os ydych am wneud un o'r rhain ac mae eich pensiwn werth £30,000 neu lai.

## Dewis ymgynghorydd

Gwiriwch bod eich ymgynghorydd wedi'i [awdurdodi gan yr FCA](https://register.fca.org.uk/).

Chwiliwch [cyfeiriadur ymgynghorydd ymddeol](https://directory.moneyadviceservice.org.uk/cy) y Gwasanaeth Cynghori Ariannol i ddod o hyd i ymgynghorydd.

### Ymgynghorwyr annibynnol neu gyfyngedig

Dylech bob amser ofyn i ymgynghorydd os ydynt yn annibynnol neu'n gyfyngedig.

Mae ymgynghorwyr cyfyngedig yn cael eu cyfyngu i fathau penodol o gynhyrchion (er enghraifft dim ond blwydd-daliadau) neu'r darparwyr y gallant ddewis ohonynt. Mae ymgynghorwyr annibynnol yn cwmpasu'r farchnad gyfan.

## Talu am gyngor ariannol

Mae'r ffioedd am gael cyngor ariannol yn amrywio. Cyn i chi gael cyngor, gofynnwch i'r ymgynghorydd:

- beth yw'r ffioedd a'r costau
- pryd mae disgwyl i chi dalu
- os oes ffi am ymgynghoriad cychwynnol - mae llawer o ymgynghorwyr yn cynnig hwn am ddim

Byddwch yn talu ffi untro os ydych yn gweld yr ymgynghorydd unwaith neu ffi reolaidd os yw'r cyngor yn parhau.

Cewch wybod mwy am [ddewis ymgynghorydd ariannol](https://www.moneyadviceservice.org.uk/cy/articles/dewis-cynghorydd-ariannol) ar wefan y Gwasanaeth Cynghori Ariannol.
