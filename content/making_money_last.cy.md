---
description: Beth i’w ystyried pan rydych yn gweithio allan faint o amser bydd eich arian pensiwn yn parhau, yn cynnwys eich dyddiad ymddeol, oed, costau a sut bydd eich incwm yn newid.
tags:
  - call-to-action
---

# Gwneud eich arian barhau

Mae gwybod pa mor hir mae angen i’ch arian barhau yn dibynnu ar pryd rydych am ddechrau ei gymryd a beth yw eich cynlluniau at y dyfodol, er enghraifft efallai y byddwch am barhau i weithio ar ôl i chi gyrraedd [oedran Pensiwn y Wladwriaeth](https://www.gov.uk/calculate-state-pension/y/age) neu ddyddiad ymddeol ar eich pensiwn.

Efallai y byddwch yn penderfynu gadael eich cronfa heb ei gyffwrdd a pharhau i dalu i mewn iddo - gallai hyn roi mwy o arian i chi fyw arno dros gyfnod byrrach o amser.

Bydd angen i chi [weithio allan beth fydd gennych ar ôl ymddeol](/cy/work-out-income) cyn edrych ar ba mor hir mae angen i’ch arian barhau.

## Pa mor hir mae angen i’ch arian barhau

Bydd angen i chi feddwl am sut i wneud yr arian sydd gennych barhau am weddill eich oes.

Gallwch ddefnyddio [cyfrifiannell y Swyddfa Ystadegau Gwladol](https://www.ons.gov.uk/peoplepopulationandcommunity/healthandsocialcare/healthandlifeexpectancies/articles/lifeexpectancycalculator/2019-06-07) i amcangyfrif pa mor hir rydych yn disgwyl byw. Gall hyn eich helpu i gynllunio pa mor hir y bydd angen i’ch pensiwn barhau - ond efallai y bydd dewisiadau ffordd o fyw a ffactorau eraill yn effeithio ar ba mor hir rydych yn byw.

%Gallai cymryd allan gormod o’ch arian pensiwn wrth ymddeol yn gynnar olygu nad oes digon ar gyfer hwyrach ymlaen.%

## Pryd i ddechrau cymryd eich cronfa bensiwn

Chi sy’n penderfynu pryd i ddechrau cymryd arian allan o’ch cronfa - gallwch wneud hyn o 55 oed. Mewn rhai achosion prin gallwch [gymryd eich arian allan yn gynt](/cy/your-pension-before-55).

Mae’r rhan fwyaf o bensiynau yn gosod yr oedran y mae disgwyl i chi gymryd yr arian allan o’ch cronfa bensiwn, er enghraifft pan fyddwch yn troi 65 oed. Gelwir hyn eich ‘dyddiad ymddeol a ddewiswyd’ a gall fod yn wahanol i’ch oedran Pensiwn y Wladwriaeth.

Nid oes rhaid i chi gymryd eich arian allan pan fyddwch yn cyrraedd y dyddiad hwn. Gallwch adael eich cronfa bensiwn heb ei gyffwrdd nes eich bod yn barod i gymryd allan ohonno.

Yr hiraf rydych yn gadael yr arian wedi’i fuddsoddi a pharhau i dalu i mewn iddo, yr uchaf y gallai eich incwm fod pan fyddwch yn dewis ei gymryd allan. Hefyd ni fyddwch yn [talu Treth Incwm](/cy/tax) ar yr arian cyhyd ag y bydd yn aros yn eich cronfa.

Efallai y byddwch am barhau i weithio am gyfnod, o bosibl yn rhan amser. Mae llawer o gyflogwyr yn cynnig [trefniadau gweithio hyblyg](https://www.gov.uk/flexible-working) i bobl sy’n agos i neu sydd dros oedran ymddeol.

## Pryd i gymryd eich Pensiwn y Wladwriaeth

Bydd angen i chi hefyd benderfynu pryd i gymryd eich Pensiwn y Wladwriaeth ar ôl i chi gyrraedd [oedran Pensiwn y Wladwriaeth](https://www.gov.uk/state-pension-age).

Ni allwch gymryd Pensiwn y Wladwriaeth yn gynnar ond gallwch oedi pryd y byddwch yn dechrau ei gael - gelwir hyn yn [gohirio’r Pensiwn y Wladwriaeth](https://www.gov.uk/deferring-state-pension/what-you-may-get).

## Darganfod dyddiad eich ymddeoliad

Gallai eich dyddiad ymddeol a ddewiswyd ddylanwadu ar pryd fyddwch yn penderfynu i gymryd yr arian allan o’ch cronfa bensiwn.

Gallwch wirio gwaith papur eich pensiwn, er enghraifft eich [datganiadau pensiwn](/cy/pension-statements) blynyddol i gael gwybod pa oedran a dyddiad rydych wedi’i ddweud rydych eisiau ymddeol. Gofynnwch i’ch darparwr os nad ydych yn gallu ddod o hyd iddo.

Os ydych eisiau newid eich dyddiad ymddeol a ddewiswyd gofynnwch i’ch darparwr os oes rhaid i chi dalu ffi neu os yw’n newid telerau eich pensiwn.
